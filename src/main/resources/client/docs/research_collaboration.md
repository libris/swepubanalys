Här avses samarbetspublikationer som uppstår när samma publikation har registrerats av flera lärosäten. SwePubs dubbletthantering sker för samarbetspublikationer som innehåller motstridiga metadata utifrån samma viktningar som för lokala dubblettkandidater. Om det inte maskinellt går att avgöra vad som är samarbetspublikationer behöver dessa bedömas manuellt. Den manuella bedömningen av samarbetspublikationer med motstridiga metadata är en förutsättning för att publikationsposterna kommer med vidare i kvalitetssäkringsprocessen och uttag av kvalitetssäkrade data.

Det är viktigt att vissa nyckelkomponenter som påverkar den bibliometriska datamodellen stämmer:

●	Fraktioneringen får inte vid sammanslagning av andelar ha ett värde som överstiger 1.  
Om samma upphovspersoner affilieras till olika lärosäten för samma publikation stämmer inte fraktioneringen.   
●	Antal upphovspersoner får inte variera för samma publikation.  
●	Publiceringsår får inte variera för samma publikation mer än ett år.  
●	Publiceringskanaler och identifikatorer får inte variera för samma publikation.



